Gallia est omnis divisa in partes tres, quarum unam incolunt Belgae, 
aliam Aquitani, tertiam qui ipsorum lingua Celtae, nostra Galli 
appellantur.  hi omnes lingua, institutis, legibus inter se differunt.  
Gallos ab Aquitanis Garunna flumen, a Belgis Matrona et Sequana dividit.
horum omnium fortissimi sunt Belgae, propterea quod a cultu atque 
humanitate provinciae longissime absunt minimeque ad eos mercatores 
saepe commeant atque ea, quae ad effeminandos animos pertinent, 
important proximique sunt Germanis, qui trans Rhenum incolunt, quibuscum
continenter bellum gerunt.  qua de causa Helvetii quoque reliquos Gallos
virtute praecedunt, quod fere cotidianis proeliis cum Germanis 
contendunt, cum aut suis finibus eos prohibent aut ipsi in eorum finibus
bellum gerunt.  eorum una pars, quam Gallos obtinere dictum est, initium
capit a flumine Rhodano, continetur Garunna flumine, Oceano, finibus 
Belgarum, attingit etiam ab Sequanis et Helvetiis flumen Rhenum, vergit 
ad septentriones.  Belgae ab extremis Galliae finibus oriuntur, 
pertinent ad inferiorem partem fluminis Rheni, spectant in septentrionem
et orientem solem.  Aquitania a Garunna flumine ad Pyrenaeos montes et 
eam partem Oceani, quae est ad Hispaniam, pertinet, spectat inter 
occasum solis et septentriones.  

Apud Helvetios longe nobilissimus fuit et ditissimus Orgetorix.  is M.  
Messala [et P.] M.  Pisone consulibus regni cupiditate inductus 
coniurationem nobilitatis fecit et civitati persuasit, ut de finibus 
suis cum omnibus copiis exirent: perfacile esse, cum virtute omnibus 
praestarent, totius Galliae imperio potiri.  id hoc facilius iis 
persuasit, quod undique loci natura Helvetii continentur: una ex parte 
flumine Rheno latissimo atque altissimo, qui agrum Helvetium a Germanis 
dividit, altera ex parte monte Iura altissimo, qui est inter Sequanos et
Helvetios, tertia lacu Lemanno et flumine Rhodano, qui provinciam 
nostram ab Helvetiis dividit.  his rebus fiebat ut et minus late 
vagarentur et minus facile finitimis bellum inferre possent; qua ex 
parte homines bellandi cupidi magno dolore adficiebantur.  pro 
multitudine autem hominum et pro gloria belli atque fortitudinis 
angustos se fines habere arbitrabantur, qui in longitudinem milia 
passuum CCXL, in latitudinem CLXXX patebant.  

His rebus adducti et auctoritate Orgetorigis permoti constituerunt ea 
quae ad proficiscendum pertinerent comparare, iumentorum et carrorum 
quam maximum numerum coemere, sementes quam maximas facere, ut in 
itinere copia frumenti suppeteret, cum proximis civitatibus pacem et 
amicitiam confirmare.  ad eas res conficiendas biennium sibi satis esse 
duxerunt, in tertium annum profectionem lege confirmant.  ad eas res 
conficiendas Orgetorix deligitur.  is sibi legationem ad civitates 
suscepit.  in eo itinere persuadet Castico Catamantaloedis filio 
Sequano, cuius pater regnum in Sequanis multos annos obtinuerat et ab 
senatu populi Romani amicus appellatus erat, ut regnum in civitate sua 
occuparet, quod pater ante habuerat; itemque Dumnorigi Haeduo, fratri 
Diviciaci, qui eo tempore principatum in civitate obtinebat ac maxime 
plebi acceptus erat, ut idem conaretur persuadet eique filiam suam in 
matrimonium dat.  perfacile factu esse illis probat conata perficere 
propterea quod ipse suae civitatis imperium obtenturus esset: non esse 
dubium, quin totius Galliae plurimum Helvetii possent; se suis copiis 
suoque exercitu illis regna conciliaturum confirmat.  hac oratione 
adducti inter se fidem et ius iurandum dant et regno occupato per tres 
potentissimos ac firmissimos populos totius Galliae sese potiri posse 
sperant.  

Ea res est Helvetiis per indicium enuntiata.  moribus suis Orgetorigem 
ex vinculis causam dicere coegerunt; damnatum poenam sequi oportebat ut 
igni cremaretur.  die constituta causae dictionis Orgetorix ad iudicium 
omnem suam familiam, ad hominum milia decem, undique coegit et omnes 
clientes obaeratosque suos, quorum magnum numerum habebat, eodem 
conduxit; per eos ne causam diceret se eripuit.  cum civitas ob eam rem 
incitata armis ius suum exsequi conaretur multitudinemque hominum ex 
agris magistratus cogerent, Orgetorix mortuus est; neque abest suspicio,
ut Helvetii arbitrantur, quin ipse sibi mortem consciverit.  

Post eius mortem nihilominus Helvetii id quod constituerant facere 
conantur, ut e finibus suis exeant.  ubi iam se ad eam rem paratos esse 
arbitrati sunt, oppida sua omnia numero ad duodecim, vicos ad 
quadringentos, reliqua privata aedificia incendunt, frumentum omne, 
praeter quod secum portaturi erant, comburunt, ut domum reditionis spe 
sublata paratiores ad omnia pericula subeunda essent; trium mensum 
molita cibaria sibi quemque domo efferre iubent.  persuadent Rauracis et
Tulingis et Latobrigis finitimis uti eodem usi consilio oppidis suis 
vicisque exustis una cum iis proficiscantur, Boiosque, qui trans Rhenum 
incoluerant et in agrum Noricum transierant Noreiamque oppugnabant, 
receptos ad se socios sibi adsciscunt.  

Erant omnino itinera duo, quibus itineribus domo exire possent: unum per
Sequanos, angustum et difficile, inter montem Iuram et flumen Rhodanum, 
vix qua singuli carri ducerentur, mons autem altissimus impendebat, ut 
facile perpauci prohibere possent; alterum per provinciam nostram, multo
facilius atque expeditius, propterea quod inter fines Helvetiorum et 
Allobrogum, qui nuper pacati erant, Rhodanus fluit isque nonnullis locis
vado transitur.  extremum oppidum Allobrogum est proximumque Helvetiorum
finibus Genava.  ex eo oppido pons ad Helvetios pertinet.  Allobrogibus 
sese vel persuasuros, quod nondum bono animo in populum Romanum 
viderentur, existimabant vel vi coacturos ut per suos fines eos ire 
paterentur.  omnibus rebus ad profectionem comparatis diem dicunt qua 
die ad ripam Rhodani omnes conveniant.  is dies erat a.  d.  V.  Kal.  
Apr.  L.  Pisone A.  Gabinio consulibus.  

Caesari cum id nuntiatum esset eos per provinciam nostram iter facere 
conari, maturat ab urbe proficisci et quam maximis potest itineribus in 
Galliam ulteriorem contendit et ad Genavam pervenit.  provinciae toti 
quam maximum potest militum numerum imperat (erat omnino in Gallia 
ulteriore legio una); pontem qui erat ad Genavam iubet rescindi.  ubi de
eius adventu Helvetii certiores facti sunt, legatos ad eum mittunt 
nobilissimos civitatis, cuius legationis Nammeius et Verucloetius 
principem locum obtinebant, qui dicerent sibi esse in animo sine ullo 
maleficio iter per provinciam facere, propterea quod aliud iter haberent
nullum; rogare ut eius voluntate id sibi facere liceat.  Caesar, quod 
memoria tenebat L.  Cassium consulem occisum exercitumque eius ab 
Helvetiis pulsum et sub iugum missum, concedendum non putabat; neque 
homines inimico animo, data facultate per provinciam itineris faciundi, 
temperaturos ab iniuria et maleficio existimabat.  tamen, ut spatium 
intercedere posset, dum milites quos imperaverat convenirent, legatis 
respondit diem se ad deliberandum sumpturum; si quid vellent, ad Id.  
Apr.  reverterentur.  

==========================================================

Annum agens sextum decimum patrem amisit; sequentibusque 
consulibus flamen Dialis destinatus dimissa Cossutia, quae
familia equestri sed admodum diues praetextato desponsata 
fuerat, Corneliam Cinnae quater consulis filiam duxit 
uxorem, ex qua illi mox Iulia nata est; neque ut repudiaret 
compelli a dictatore Sulla ullo modo potuit.  quare et 
sacerdotio et uxoris dote et gentilicis hereditatibus 
multatus diuersarum partium habebatur, ut etiam discedere 
e medio et quamquam morbo quartanae adgrauante prope per 
singulas noctes commutare latebras cogeretur seque ab 
inquisitoribus pecunia redimeret, donec per uirgines 
Vestales perque Mamercum Aemilium et Aurelium Cottam 
propinquos et adfines suos ueniam impetrauit.  satis constat
Sullam, cum deprecantibus amicissimis et ornatissimis uiris 
aliquamdiu denegasset atque illi pertinaciter contenderent, 
expugnatum tandem proclamasse siue diuinitus siue aliqua 
coniectura: uincerent ac sibi haberent, dum modo scirent 
eum, quem incolumem tanto opere cuperent, quandoque 
optimatium partibus, quas secum simul defendissent, exitio 
futurum; nam Caesari multos Marios inesse.  

Stipendia prima in Asia fecit Marci Thermi praetoris 
contubernio; a quo ad accersendam classem in Bithyniam 
missus desedit apud Nicomeden, non sine rumore prostratae 
regi pudicitiae; quem rumorem auxit intra paucos rursus dies
repetita Bithynia per causam exigendae pecuniae, quae 
deberetur cuidam libertino clienti suo.  reliqua militia 
secundiore fama fuit et a Thermo in expugnatione Mytilenarum
corona ciuica donatus est.  meruit et sub Seruilio Isaurico 
in Cilicia, sed breui tempore.  nam Sullae morte comperta, 
simul spe nouae dissensionis, quae per Marcum Lepidum 
mouebatur, Romam propere redit.  et Lepidi quidem societate,
quamquam magnis condicionibus inuitaretur, abstinuit, cum 
ingenio eius diffisus tum occasione, quam minorem opinione 
offenderat.  ceterum composita seditione ciuili Cornelium 
Dolabellam consularem et triumphalem repetundarum 
postulauit; absolutoque Rhodum secedere statuit, et ad 
declinandam inuidiam et ut per otium ac requiem Apollonio 
Moloni clarissimo tunc dicendi magistro operam daret.  huc 
dum hibernis iam mensibus traicit, circa Pharmacussam insulam 
a praedonibus captus est mansitque apud eos non sine 
summa indignatione prope quadraginta dies cum uno medico et 
cubicularis duobus.  nam comites seruosque ceteros initio 
statim ad expediendas pecunias, quibus redimeretur, 
dimiserat.  numeratis deinde quinquaginta talentis 
expositus in litore non distulit quin e uestigio classe 
deducta persequeretur abeuntis ac redactos in potestatem 
supplicio, quod saepe illis minatus inter iocum fuerat, 
adficeret.  uastante regiones proximas Mithridate, ne 
desidere in discrimine sociorum uideretur, ab Rhodo, quo 
pertenderat, transiit in Asiam auxiliisque contractis et 
praefecto regis prouincia expulso nutantis ac dubias 
ciuitates retinuit in fide.  

Tribunatu militum, qui primus Romam reuerso per suffragia 
populi honor optigit, actores restituendae tribuniciae 
potestatis, cuius uim Sulla deminuerat, enixissime iuuit.  
L.  etiam Cinnae uxoris fratri, et qui cum eo ciuili 
discordia Lepidum secuti post necem consulis ad Sertorium 
confugerant, reditum in ciuitatem rogatione Plotia 
confecit habuitque et ipse super ea re contionem.  

Quaestor Iuliam amitam uxoremque Corneliam defunctas 
laudauit e more pro rostris.  set in amitae quidem 
laudatione de eius ac patris sui utraque origine sic 
refert: 

'Amitae meae Iuliae maternum genus ab regibus ortum, 
paternum cum diis inmortalibus coniunctum est.  nam ab Anco 
Marcio sunt Marcii Reges, quo nomine fuit mater; a Venere 
Iulii, cuius gentis familia est nostra.  est ergo in genere 
et sanctitas regum, qui plurimum inter homines pollent, et 
caerimonia deorum, quorum ipsi in potestate sunt reges.' 

In Corneliae autem locum Pompeiam duxit Quinti Pompei 
filiam, L.  Sullae neptem; cum qua deinde diuortium fecit 
adulteratam opinatus a Publio Clodio, quem inter publicas 
caerimonias penetrasse ad eam muliebri ueste tam constans 
fama erat, ut senatus quaestionem de pollutis sacris 
decreuerit.  

Quaestori ulterior Hispania obuenit; ubi cum mandatu 
praetoris iure dicundo conuentus circumiret Gadisque 
uenisset, animaduersa apud Herculis templum Magni Alexandri 
imagine ingemuit et quasi pertaesus ignauiam suam, quod 
nihil dum a se memorabile actum esset in aetate, qua iam 
Alexander orbem terrarum subegisset, missionem continuo 
efflagitauit ad captandas quam primum maiorum rerum 
occasiones in urbe.  etiam confusum eum somnio proximae 
noctis_nam uisus erat per quietem stuprum matri 
intulisse_coiectores ad amplissimam spem incitauerunt 
arbitrium terrarum orbis portendi interpretantes, quando 
mater, quam subiectam sibi uidisset, non alia esset quam 
terra, quae omnium parens haberetur.  decedens ergo ante 
tempus colonias Latinas de petenda ciuitate agitantes adiit,
et ad audendum aliquid concitasset, nisi consules 
conscriptas in Ciliciam legiones paulisper ob id ipsum 
retinuissent.  

=========================================================

Otium si essem consecutus, Fundania, commodius tibi
haec scriberem, quae nunc, ut potero, exponam 
cogitans esse properandum, quod, ut dicitur, si est
homo bulla, eo magis senex.  annus enim octogesimus
admonet me ut sarcinas conligam, antequam 
proficiscar e vita.  quare, quoniam emisti fundum, 
quem bene colendo fructuosum cum facere velis, 
meque ut id mihi habeam curare roges, experiar; et 
non solum, ut ipse quaad vivam, quid fieri oporteat
ut te moneam, sed etiam post mortem.  neque patiar 
Sibyllam non solum cecinisse quae, dum viveret, 
prodessent hominibus, sed etiam quae cum perisset 
ipsa, et id etiam ignotissimis quoque hominibus; ad
cuius libros tot annis post publice solemus redire,
cum desideramus, quid faciendum sit nobis ex aliquo
portento: me, ne dum vivo quidem, necessariis meis 
quod prosit facere.  quocirca scribam tibi tres 
libros indices, ad quos revertare, siqua in re 
quaeres, quem ad modum quidque te in colendo 
oporteat facere.  et quoniam, ut aiunt, dei 
facientes adiuvant, prius invocabo eos, nec, ut 
Homerus et Ennius, Musas, sed duodecim deos 
Consentis; neque tamen eos urbanos, quorum imagines
ad forum auratae stant, sex mares et feminae 
totidem, sed illos XII deos, qui maxime agricolarum
duces sunt.  primum, qui omnis fructos agri 
culturae caelo et terra continent, Iovem et 
Tellurem: itaque, quod ii parentes, magni dicuntur,
Iuppiter pater appellatur, Tellus terra mater.  
secundo Solem et Lunam, quorum tempora observantur,
cum quaedam seruntur et conduntur.  tertio Cererem 
et Liberum, quod horum fructus maxime necessari ad 
victum: ab his enim cibus et potio venit e fundo.  
quarto Robigum ac Floram, quibus propitiis neque 
robigo frumenta atque arbores corrumpit, neque non 
tempestive florent.  itaque publice Robigo feriae 
Robigalia, Florae ludi Floralia instituti.  item 
adveneror Minervam et Venerem, quarum unius 
procuratio oliveti, alterius hortorum; quo nomine 
rustica Vinalia instituta.  nec non etiam precor 
Lympham ac Bonum Eventum, quoniam sine aqua omnis 
arida ac misera agri cultura, sine successu ac bono
eventu frustratio est, non cultura.  iis igitur 
deis ad venerationem advocatis ego referam sermones
eos quos de agri cultura habuimus nuper, ex quibus 
quid te facere oporteat animadvertere poteris.  in 
quis quae non inerunt et quaeres, indicabo a quibus
scriptoribus repertas et graecis et nostris.  

Qui graece scripserunt dispersim alius de alia re, 
sunt plus quinquaginta.  hi sunt, quos tu habere in
consilio poteris, cum quid consulere voles, Hieron 
Siculus et Attalus Philometor: de philosophis 
Democritus physicus, Xenophon Socraticus, 
Aristoteles et Theophrastus peripatetici, Archytas 
Pythagoreus: item Amphilochus Atheniensis, 
Anaxipolis Thasius, Apollodorus Lemnius, 
Aristophanes Mallotes, Antigonus Cymaeus, 
Agathocles Chius, Apollonius Pergamenus, 
Aristandros Atheniensis, Bacchius Milesius, Bion 
Soleus, Chaeresteus et Chaereas Athenienses, 
Diodorus Priennaeus, Dion Colophonius, Diophanes 
Nicaeensis, Epigenes Rhodios, Euagon Thasius, 
Euphronii duo, unus Atheniensis, alter 
Amphipolites, Hegesias Maronites, Menandri duo, 
unus Prieneus, alter Heracleotes, Nicesius 
Maronites, Pythion Rhodius.  de reliquis, quorum 
quae fuerit patria non accepi, sunt Androtion, 
Aeschrion, Aristomenes, Athenagoras, Crates, Dadis,
Dionysios, Euphiton, Euphorion, Eubulus, 
Lysimachus, Mnaseas, Menestratus, Plentiphanes, 
Persis, Theophilus.  hi quos dixi omnes soluta 
oratione scripserunt; easdem res etiam quidam 
versibus, ut Hesiodus Ascraeus, Menecrates 
Ephesius.  hos nobilitate Mago Carthaginiensis 
praeteriit, phoenica lingua qui res dispersas 
comprendit libris XXIIX, quos Cassius Dionysius 
Uticensis vertit libris XX ac graeca lingua 
Sextilio praetori misit: in quae volumina de 
graecis libris eorum quos dixi adiecit non pauca et
de Magonis dempsit instar librorum VIII.  hosce 
ipsos utiliter ad VI libros redegit Diophanes in 
Bithynia et misit Deiotaro regi.  quo brevius de ea
re conor tribus libris exponere, uno de agri 
cultura, altero de re pecuaria, tertio de 
villaticis pastionibus, hoc libro circumcisis 
rebus, quae non arbitror pertinere ad agri 
culturam.  itaque prius ostendam, quae secerni 
oporteat ab ea, tum de his rebus dicam sequens 
naturales divisiones.  ea erunt ex radicibus 
trinis, et quae ipse in meis fundis colendo 
animadverti, et quae legi, et quae a peritis audii.

=================================================

Libros Naturalis Historiae, novicium Camenis Quiritium tuorum opus, 
natos apud me proxima fetura licentiore epistula narrare constitui tibi,
iucundissime Imperator; sit enim haec tui praefatio, verissima, dum 
maximi consenescit in patre.  "namque tu solebas nugas esse aliquid meas
putare," ut obiter emolliam Catullum conterraneum meum (agnoscis et hoc 
castrense verbum): ille enim, ut scis, permutatis prioribus syllabis 
duriusculum se fecit quam volebat existimari, a Veraniolis suis et 
Fabullis.  simul ut hac mea petulantia fiat quod proxime non fieri 
questus es in alia procaci epistula nostra, ut in quaedam acta exeat 
sciantque omnes quam ex aequo tecum vivat imperium.  triumphalis et 
censorius tu sexiesque consul ac tribuniciae potestatis particeps et, 
quod his nobilius fecisti, dum illud patri pariter et equestri ordini 
praestas, praefectus praetorii eius omniaque haec rei publicae es: nobis
quidem qualis in castrensi contubernio, nec quicquam in te mutavit 
fortunae amplitudo, nisi ut prodesse tantundem posses et velles.  itaque
cum ceteris in veneratione tui pateant omnia alia, nobis ad colendum te 
familiarius audacia sola superest: hanc igitur tibi imputabis et in 
nostra culpa tibi ignosces.  perfricui faciem nec tamen profeci, quoniam
alia via occurris ingens et longius etiam summoves ingenii fascibus.  
fulgurare in nullo umquam verius dicta vis eloquentiae, tribunicia 
potestas facundiae.  quanto tu ore patris laudes tonas!  quanto fratris 
amas!  quantus in poetica es!  o magna fecunditas animi!  quem ad modum 
fratrem quoque imitareris excogitasti.  

Sed haec quis possit intrepidus aestimare subiturus ingenii tui 
iudicium, praesertim lacessitum?  neque enim similis est condicio 
publicantium et nominatim tibi dicantium.  tum possem dicere: 'Quid ista
legis, Imperator?  humili vulgo scripta sunt, agricolarum, opificum 
turbae, denique studiorum otiosis.  quid te iudicem facis?  cum hanc 
operam condicerem, non eras in hoc albo.  maiorem te sciebam, quam ut 
descensurum huc putarem.' praeterea est quaedam publica etiam eruditorum
reiectio.  utitur illa et M.  Tullius extra omnem ingenii aleam positus 
et, quod miremur, per advocatum defenditur: "nec doctissimis.  Manium 
Persium haec legere nolo, Iunium Congium volo." quod si hoc Lucilius, 
qui primus condidit stili nasum, dicendum sibi putavit, Cicero 
mutuandum, praesertim cum de re publica scriberet, quanto nos causatius 
ab aliquo iudice defendimur?  sed haec ego mihi nunc patrocinia ademi 
nuncupatione, quoniam plurimum refert, sortiatur aliquis iudicem an 
eligat, multumque apparatus interest apud invitatum hospitem et oblatum.
cum apud Catonem, illum ambitus hostem et repulsis tamquam honoribus 
inemptis gaudentem, flagrantibus comitiis pecunias deponerent candidati,
hoc se facere, quod tum pro innocentia ex rebus humanis summum esset, 
profitebantur.  inde illa nobilis M.  Ciceronis suspiratio: "O te 
felicem, M.  Porci, a quo rem inprobam petere nemo audet!" cum tribunos 
appellaret L.  Scipio Asiaticus, inter quos erat Gracchus, hoc 
adtestabatur vel inimico iudici se probari posse.  adeo summum quisque 
causae suae iudicem facit quemcumque, cum eligit.  unde provocatio 
appellatur.  te quidem in excelsissimo generis humani fastigio positum, 
summa eloquentia, summa eruditione praeditum, religiose adiri etiam a 
salutantibus scio, et ideo curant, quae tibi dicantur ut digna sint.  
verum dis lacte rustici multaeque gentes et mola litant salsa qui non 
habent tura, nec ulli fuit vitio deos colere quoquo modo posset.  

Meae quidem temeritati accessit hoc quoque, quod levioris operae hos 
tibi dedicavi libellos.  nam nec ingenii sunt capaces, quod alioqui in 
nobis perquam mediocre erat, neque admittunt excessus aut orationes 
sermonesve aut casus mirabiles vel eventus varios, iucunda dictu aut 
legentibus blanda sterili materia: rerum natura, hoc est vita, narratur,
et haec sordidissima sui parte ac plurimarum rerum aut rusticis 
vocabulis aut externis, immo barbaris etiam, cum honoris praefatione 
ponendis.  praeterea iter est non trita auctoribus via nec qua 
peregrinari animus expetat.  nemo apud nos qui idem temptaverit, nemo 
apud Graecos qui unus omnia ea tractaverit.  magna pars studiorum 
amoenitates quaerimus; quae vero tractata ab aliis dicuntur inmensae 
subtilitatis, obscuris rerum tenebris premuntur.  ante omnia attingenda 
quae Graeci vocant, et tamen ignota aut 
incerta ingeniis facta; alia vero ita multis prodita, ut in fastidium 
sint adducta.  res ardua vetustis novitatem dare, novis auctoritatem, 
obsoletis nitorem, obscuris lucem, fastiditis gratiam, dubiis fidem, 
omnibus vero naturam et naturae sua omnia.  itaque etiam non assecutis 
voluisse abunde pulchrum atque magnificum est.  

Equidem ita sentio, peculiarem in studiis causam eorum esse, qui 
difficultatibus victis utilitatem iuvandi praetulerint gratiae placendi,
idque iam et in aliis operibus ipse feci et profiteor mirari me T.  
Livium, auctorem celeberrimum, in historiarum suarum, quas repetit ab 
origine urbis, quodam volumine sic orsum: "iam sibi satis gloriae 
quaesitum, et potuisse se desidere, ni animus inquies pasceretur opere."
profecto enim populi gentium victoris et Romani nominis gloriae, non 
suae, composuisse illa decuit.  maius meritum esset operis amore, non 
animi causa, perseverasse et hoc populo Romano praestitisse, non sibi.  
<XX> rerum dignarum cura _quoniam, ut ait Domitius Piso, thesauros 
oportet esse, non libros_lectione voluminum circiter <II>, quorum pauca 
admodum studiosi attingunt propter secretum materiae, ex exquisitis 
auctoribus centum inclusimus XXXVI voluminibus, adiectis rebus plurimis,
quas aut ignoraverant priores aut postea invenerat vita.  nec dubitamus 
multa esse quae et nos praeterierint.  homines enim sumus et occupati 
officiis subsicivisque temporibus ista curamus, id est nocturnis, ne 
quis vestrum putet his cessatum horis.  dies vobis inpendimus, cum somno
valetudinem computamus, vel hoc solo praemio contenti, quod, dum ista, 
ut ait M.  Varro, musinamur, pluribus horis vivimus.  profecto enim vita
vigilia est.  quibus de causis atque difficultatibus nihil auso 
promittere hoc ipsum tu praestas, quod ad te scribimus.  haec fiducia 
operis, haec est indicatura.  multa valde pretiosa ideo videntur, quia 
sunt templis dicata.  

==========================================================

Arma uirumque cano, Troiae qui primus ab oris 
Italiam fato profugus Lauiniaque uenit 
litora, multum ille et terris iactatus et alto 
ui superum, saeuae memorem Iunonis ob iram, 
multa quoque et bello passus, dum conderet urbem 
inferretque deos Latio; genus unde Latinum 
Albanique patres atque altae moenia Romae. 
Musa, mihi causas memora, quo numine laeso 
quidue dolens regina deum tot uoluere casus 
insignem pietate uirum, tot adire labores 
impulerit. tantaene animis caelestibus irae? 



Vrbs antiqua fuit (Tyrii tenuere coloni) 
Karthago, Italiam contra Tiberinaque longe 
ostia, diues opum studiisque asperrima belli, 
quam Iuno fertur terris magis omnibus unam 
posthabita coluisse Samo. hic illius arma, 
hic currus fuit; hoc regnum dea gentibus esse, 
si qua fata sinant, iam tum tenditque fouetque. 
progeniem sed enim Troiano a sanguine duci 
audierat Tyrias olim quae uerteret arces; 
hinc populum late regem belloque superbum 
uenturum excidio Libyae; sic uoluere Parcas. 
id metuens ueterisque memor Saturnia belli, 
prima quod ad Troiam pro caris gesserat Argis_  
necdum etiam causae irarum saeuique dolores 
exciderant animo; manet alta mente repostum 
iudicium Paridis spretaeque iniuria formae 
et genus inuisum et rapti Ganymedis honores: 
his accensa super iactatos aequore toto 
Troas, reliquias Danaum atque immitis Achilli, 
arcebat longe Latio, multosque per annos 
errabant acti fatis maria omnia circum. 
tantae molis erat Romanam condere gentem. 



Vix e conspectu Siculae telluris in altum 
uela dabant laeti et spumas salis aere ruebant, 
cum Iuno aeternum seruans sub pectore uulnus 
haec secum: 'mene incepto desistere uictam 
nec posse Italia Teucrorum auertere regem! 
quippe uetor fatis. Pallasne exurere classem 
Argiuum atque ipsos potuit summergere ponto 
unius ob noxam et furias Aiacis Oilei? 
ipsa Iouis rapidum iaculata e nubibus ignem 
disiecitque rates euertitque aequora uentis, 
illum exspirantem transfixo pectore flammas 
turbine corripuit scopuloque infixit acuto; 
ast ego, quae diuum incedo regina Iouisque 
et soror et coniunx, una cum gente tot annos 
bella gero. et quisquam numen Iunonis adorat 
praeterea aut supplex aris imponet honorem?' 



Talia flammato secum dea corde uolutans 
nimborum in patriam, loca feta furentibus Austris, 
Aeoliam uenit. hic uasto rex Aeolus antro 
luctantis uentos tempestatesque sonoras 
imperio premit ac uinclis et carcere frenat. 
illi indignantes magno cum murmure montis  
circum claustra fremunt; celsa sedet Aeolus arce 
sceptra tenens mollitque animos et temperat iras. 
ni faciat, maria ac terras caelumque profundum 
quippe ferant rapidi secum uerrantque per auras; 
sed pater omnipotens speluncis abdidit atris 
hoc metuens molemque et montis insuper altos 
imposuit, regemque dedit qui foedere certo 
et premere et laxas sciret dare iussus habenas. 
ad quem tum Iuno supplex his uocibus usa est: 



'Aeole (namque tibi diuum pater atque hominum rex 
et mulcere dedit fluctus et tollere uento), 
gens inimica mihi Tyrrhenum nauigat aequor 
Ilium in Italiam portans uictosque penatis: 
incute uim uentis submersasque obrue puppis, 
aut age diuersos et dissice corpora ponto. 
sunt mihi bis septem praestanti corpore Nymphae, 
quarum quae forma pulcherrima Deiopea, 
conubio iungam stabili propriamque dicabo, 
omnis ut tecum meritis pro talibus annos 
exigat et pulchra faciat te prole parentem.' 



Aeolus haec contra: 'tuus, o regina, quid optes 
explorare labor; mihi iussa capessere fas est. 
tu mihi quodcumque hoc regni, tu sceptra Iouemque 
concilias, tu das epulis accumbere diuum 
nimborumque facis tempestatumque potentem.' 



